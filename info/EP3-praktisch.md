# Praktisch verloop van de tweede examenkans

Wanneer je na de eerste examenkans niet geslaagd bent, en je hebt recht op een tweede examenkans (dus *geen* afwezigheid), dan krijg je de keuze tussen:

- Verder werken met je huidige groep. De opdracht blijft dezelfde, maar je werkt verder aan de opstelling en brengt significante verbeteringen aan.
- Een nieuwe groep vormen met de medestudenten die dat ook willen. Ook hier blijft de opdracht dezelfde.
- Alleen een individuele opdracht uitwerken. De precieze opgave vind je in [EP3-individuele-opdracht.md](EP3-individuele-opdracht.md).

Laat vóór het ingaan van het zomerreces weten aan dhr. Van Vreckem <bert.vanvreckem@hogent.be> wat je keuze is. Als je in groep gaat samenwerken, volstaat het dat één student dat laat weten, met alle teamleden in cc:. We gaan er daarbij van uit dat jullie dit vooraf onderling hebben besproken en dat iedereen akkoord is!

Van studenten die niets laten weten, gaan we ervan uit dat ze de individuele opdracht zullen uitwerken.

## Github-repository

Je maakt een *nieuwe repository* aan via de link die op de Chamilo-intropagina te vinden zal zijn. Je mag daarbij zelf vrij een teamnaam kiezen (zolang deze niet ongepast is in een professionele context). Je kan als groepsnummer het nummer van je groep uit EP2 hergebruiken.

De Github-repo moet zoals in EP2 alle code en documentatie bevatten die bij het project hoort. Je mag code hergebruiken die jij of je team in EP2 hebben geschreven (en indien van toepassing kopiëren naar de nieuwe repo voor EP3). Wat je kopieert, voorzie je van een zinvolle commit-boodschap. Jouw repo uit EP2 kan als inspiratie dienen maar daar worden zelf geen nieuwe commits op uitgevoerd!

Je bezorgt de URL van jouw repository aan dhr. Van Vreckem via e-mail, ten laatste op de maandag van de start van EP3, om 12u. 
Bij aanvang van de examenperiode kijken we vervolgens alle aangemelde Github-repositories na. We verwachten dat er tijdens het zomerreces regelmatig commits gebeurd zijn door alle teamleden. Studenten van wie we geen aantoonbare activiteit kunnen terugvinden, beschouwen we als afwezig. We brengen hen hiervan op de hoogte en zullen hen dan ook niet uitnodigen voor de oplevering. **Het is jouw eigen individuele verantwoordelijkheid om jouw bijdrage aan het projectwerk aan te kunnen tonen!**

Tijdens EP3 mag er nog gecommit worden naar de Github-repo, maar we verwachten dat de opstelling op dat moment klaar staat en dat wijzigingen enkel nog gebeuren op basis van de tests die jullie dan nog uitvoeren (zie hieronder).

## Opvolging

- Er wordt tijdens het zomerreces geen opvolging voorzien. Vragen over de opdracht of over de praktische afspraken kunnen enkel gesteld worden op het feedbackmoment.

- We voorzien tijdens de examenperiode verschillende momenten waarop het netwerklabo open is en beschikbaar voor het testen van je opstelling. De momenten waarop iemand van de begeleiders beschikbaar is, worden hieronder opgesomd. Als je er gebruik van wenst te maken, dan moet je dat vooraf laten weten aan dhr. Van Maele <andy.vanmaele@hogent.be>. Wij voorzien enkel permanentie wanneer er effectief vraag is.

  - Maandag 18/08, 9:30-11:30
  - Donderdag 21/08, 9:30 - 12:30
  - Vrijdag 22/08, 9:00 - 17:00
  - Maandag 25/08, 12:30 - 14:30
  - Dinsdag 26/08, 10:00 - 14:00
  - Woensdag 03/09

- Ook al is er geen opvolging, noch technisch, noch op vlak van projectmanagement, blijf gebruik maken van JIRA om onderling te communiceren over taakverdeling en de voortgang van het project. Veel studenten vinden een goede communicatie binnen een team heel belangrijk. JIRA is hier specifiek voor ontworpen en wordt door professionals wereldwijd gebruikt.

## Oplevering

De oplevering van het project gaat door op donderdag 4 september. Het rooster wordt aan het begin van de examenperiode opgesteld na nazicht van de inhoud van de Github-repositories. De organisatie is gelijklopend aan die van EP2: je komt op het afgesproken uur naar het netwerklabo en krijgt tijd om je opstelling klaar te zetten. Je toont de opstelling aan de begeleiders en beantwoordt hun vragen.

Het resultaat van de oplevering telt mee voor 70% van het examencijfer. De andere 30% (analyse) wordt overgenomen uit het resultaat van EP2.
