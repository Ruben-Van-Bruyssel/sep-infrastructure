# System Engineering Project - studiewijzer

Dit document bevat de richtlijnen voor het opleidingsonderdeel **System Engineering Project**, zowel voor de reguliere studenten als studenten via het traject van afstandsleren. De organisatie verloopt grotendeels gelijkaardig, en als er verschillen zijn, worden die duidelijk vermeld in deze studiewijzer.

Misschien heb je na het doornemen van deze studiewijzer toch nog vragen. Een deel daarvan zal sowieso tijdens de loop van het project duidelijk worden. Verder kan je altijd vragen stellen aan de begeleiders, of bij de vaktitularis, [Bert Van Vreckem](mailto:bert.vanvreckem@hogent.be).

Inhoud:

- [System Engineering Project - studiewijzer](#system-engineering-project---studiewijzer)
  - [Doel en plaats van de cursus in het curriculum](#doel-en-plaats-van-de-cursus-in-het-curriculum)
  - [Leerinhoud](#leerinhoud)
  - [Leerdoelen en competenties](#leerdoelen-en-competenties)
  - [Leermateriaal](#leermateriaal)
  - [Werkvormen](#werkvormen)
    - [Groepvorming](#groepvorming)
    - [Aanwezigheid](#aanwezigheid)
  - [Werk- en leeraanwijzingen](#werk--en-leeraanwijzingen)
    - [Communicatie en bedrijfscultuur](#communicatie-en-bedrijfscultuur)
  - [Studiebegeleiding](#studiebegeleiding)
    - [Contactinfo begeleiders](#contactinfo-begeleiders)
    - [Begeleiding reguliere studenten](#begeleiding-reguliere-studenten)
    - [Begeleiding afstandsleren](#begeleiding-afstandsleren)
    - [Intervisiegesprekken](#intervisiegesprekken)
  - [Planning](#planning)
    - [Week 1](#week-1)
    - [Vóór contactmoment week 2](#vóór-contactmoment-week-2)
    - [Week 2](#week-2)
    - [Week 3](#week-3)
    - [Week 3 t/m 12: tussentijdse sprints](#week-3-tm-12-tussentijdse-sprints)
    - [Week 4: Eerste peer-evaluatie](#week-4-eerste-peer-evaluatie)
    - [Week 6: Trial run basisopstelling](#week-6-trial-run-basisopstelling)
    - [Week 7: Oplevering basisopstelling](#week-7-oplevering-basisopstelling)
    - [Week 8: Tweede peer-evaluatie](#week-8-tweede-peer-evaluatie)
    - [Week 10: verlofdag](#week-10-verlofdag)
    - [Week 11: trial run finale oplevering](#week-11-trial-run-finale-oplevering)
    - [Week 12: finale oplevering + peer-evaluatie](#week-12-finale-oplevering--peer-evaluatie)
  - [Evaluatie](#evaluatie)
    - [Dossier](#dossier)
    - [Tijdsbesteding](#tijdsbesteding)
    - [Eerste examenkans](#eerste-examenkans)
    - [Tweede examenkans](#tweede-examenkans)
    - [Inhaalkansen bij gewettigde afwezigheid](#inhaalkansen-bij-gewettigde-afwezigheid)


## Doel en plaats van de cursus in het curriculum

Dit project heeft als belangrijkste doelstelling het in team opzetten van **complexe en geïntegreerde ICT-infrastructuur** die beschikbaar is voor eindgebruikers. We leggen daarbij bijzondere nadruk op:

- Het **integreren** van verschillende netwerkdiensten tot één werkend geheel.
- Verregaande **automatisering** zodat het in productie brengen van ICT-infrastructuur voorspelbaar en reproduceerbaar wordt.
- Goede **documentatie**, testplannen en -rapporten.
- Een systematische en grondige aanpak bij **troubleshooting**.
- Als individu functioneren in een groter **team**.
- Omgaan met werken op afstand en een goede samenwerking en communicatie bewaren.

## Leerinhoud

- Technische competenties:

    - Integratie van netwerkservices
    - Linux , Windows, Cisco, Cybersecurity
    - Technische documentatie
    - Testen
    - Versiebeheer

- Projectmanagement en professioneel handelen

    - Toepassen agile ontwikkelstrategieën - Kanban
    - Creativiteit
    - Korte en Middellange termijnplanning adhv ontwikkelingsmethode en organisatie (inclusief testplan-uitvoering-testen)
    - Omgaan met feedback
    - Organisatie en stiptheid
    - Professioneel handelen
    - Reflecteren
    - Resultaat en kwaliteitsgerichtheid
    - Teamwork; Individu in de groep; Groepfunctioneren

## Leerdoelen en competenties


Zie ook de Chamilo-cursus en studiefiche.

Technische competenties:

- Kan zelfstandig complexe fysieke netwerken opzetten en configureren.
- Kan zelfstandig complexe fysieke ICT-infrastructuur (netwerk + services) opzetten, beveiligen en configureren.
- Kan verschillende componenten waaruit ICT-infrastructuur bestaat (netwerk + services) met elkaar integreren zodat ze als geheel beschikbaar zijn voor de eindgebruikers.
- Kan problemen in complexe ICT-infrastructuur (netwerk + services) opsporen en oplossen door het toepassen van een systematische en grondige aanpak.
- Kan de meest geschikte documentatie voor een specifieke situatie (meer bepaald de Linux-distributie, softwareversies, ... ) opzoeken en gebruiken.
- Kan typische services zoals DNS, DHCP, Fileserver, ... opzetten, configureren en beschikbaar maken over een netwerk.
- Kan de uitgewerkte configuratie adequaat documenteren zodat deze reproduceerbaar is door een collega.
- Kan een testplan opstellen binnen het expertisegebied voor een eenvoudig project.
- Kan een testplan opstellen dat aantoont in hoeverre de opgezette systemen voldoen aan de specificaties.
- Kan een versiecontrole-tool gebruiken om efficiënt in team te werken.

Procesmatige competenties:

- Kan werken volgens de principes van agile strategie binnen het expertisegebied (kanban) in een ICT-project.
- Kan spontaan en actief gericht op zoek gaan naar een creatieve oplossing.
- Kan een korte tot middellange termijnplanning maken voor een eenvoudige opdracht onder begeleiding van de onderwijsgevende.
- Kan feedback aanvaarden en verwerken en spontaan opbouwende feedback geven.
- Kan zelfstandig werken volgens planning op middellange termijn en afspraken, kan zich spontaan voorbereiden op overleg, kan een retrospectieve organiseren en plus- en pijnpunten van de organisatie duiden.
- Kan spontaan professioneel handelen in elke situatie naar medestudenten, onderwijsgevenden en klanten.
- Kan spontaan reflecteren onder begeleiding van een onderwijsgevende.
- Kan zelfstandig de kwaliteit van het eigen werk opvolgen en past spontaan het werk aan de eisen van de klant.
- Kan stimulerend samenwerken met anderen en actief bijdragen aan teamwork. Het team is zelfsturend onder begeleiding van de onderwijsgevende.

## Leermateriaal

Voor dit opleidingsonderdeel is er -behalve de inhoud van deze repository en zaken die op Chamilo gepubliceerd zijn- geen apart leermateriaal voorzien. 

Gebruik waar nodig de leermaterialen van de gerelateerde opleidingsonderdelen: Computer Networks, Operating Systems, Linux, Windows Server, Functional Analysis, ...

Verder is het de bedoeling dat je de informatie die nodig is om de opdracht uit te voeren zelfstandig gaat opzoeken via de bronnen die in de beroepspraktijk gebruikt worden: vakliteratuur, het Internet, man-pages, ...

## Werkvormen

System Engineering Project is een projectvak waarin je in team samenwerkt aan een complexe opdracht.

### Groepvorming

Een projectgroep bestaat in principe uit 5 studenten (hiervan kan door de lectoren afgeweken worden indien nodig). Na de kick-off kan je je via Chamilo inschrijven in één van de voorziene groepen. Studenten die tegen 15:30 nog niet toegewezen zijn aan een groep, worden door de begeleiders ingedeeld. We streven er daarbij naar om elke groep "op te vullen". Kleinere groepen kunnen enkel als er nog onvoldoende studenten ingeschreven zijn om aan te sluiten.

Studenten die bij aanvang van het semester nog niet ingeschreven zijn en willen aansluiten bij een specifieke groep, kunnen dat laten weten aan de titularis van het project, [Bert Van Vreckem](mailto:bert.vanvreckem@hogent.be). Vóór het contactmoment van week 2 kan je ook nog verzoeken voor teamwissels doorsturen. Stuur een mail met de betrokken medestudenten in cc en vermeld zeker ook de naam van de groep(en). Als er aanpassingen nodig zijn aan de toegang tot de Github-repositories, hebben we ook jullie Github-gebruikersnamen nodig.

Als je team niet "volledig" is en dus uit minder dan 5 leden bestaat, wordt de scope van de opgave in overleg met de begeleiders aangepast.

### Aanwezigheid

De beoordeling van het opleidingsonderdeel gebeurt op basis van "permanente evaluatie". Dit betekent dus dat je tijdens het semester voortdurend geëvalueerd zal worden op basis van observatie, enerzijds tijdens de contactmomenten (ook als die online verlopen), maar anderzijds ook via de tastbare bijdragen die je levert aan het project (GitHub commits, documentatie, ...).

De wekelijkse intervisiegesprekken gaan steeds op campus door voor de reguliere studenten. Voor studenten afstandsleren gaan deze online via Teams door. Er zijn echter enkele momenten tijdens het semester voorzien voor een contactmoment op de campus. Tijdens deze on-campus contactmomenten krijgen jullie de kans om met fysieke netwerkapparatuur te werken om de opgegeven labotaken uit te voeren.

**Aanwezigheid** tijdens de contactmomenten is voor iedereen verplicht en is onderdeel van de permanente evaluatie. Als je niet aanwezig kan zijn op een afspraak, moet je dat ook altijd wettigen (OER, art. 33), ook al vinden de opvolgingsgesprekken niet plaats op de campus. Als je een bepaalde afspraak niet kan nakomen, verwittig dan de begeleidende lector én je groepsgenoten. De afwezigheid moet officieel gemeld worden (ten laatste op de dag van de afspraak zelf) via iBamaFlex. Binnen de 48u na de melding moet de correcte wettiging opgeladen worden. Ben je **meer dan twee keer ongewettigd afwezig** dan zal je als 'afwezig' beoordeeld worden voor je proces en dus het OLOD. Deze afwezigheid neem je mee naar de volgende examenperiode. Studenten **TIAO** mogen **niet meer dan één keer** ongewettigd afwezig zijn.

We verwachten dat jullie ook buiten de contacturen verder werken aan jullie opdrachten. Hou een gedetailleerd weekrapport bij, zoals we dat ook in System Engineering Lab gevraagd hebben. Op het einde van het semester zouden je gerapporteerde uren (incl. de duurtijd van de kick-off en alle contactmomenten) de totale studietijd voor het vak moeten benaderen, nl. 200 uren. Als je uren rapporteert, dan is er ook een tastbare neerslag van het geleverde werk. Dat kan code zijn, documentatie, testplannen of -rapporten, ... . Ook van opzoekingswerk om informatie te verzamelen over een opdracht die je moet uitvoeren maak je een verslag (met bronvermeldingen!) zodat jij én je teamleden gebruik kunnen maken van de kennis die je opgedaan hebt.

Ongewettigde afwezigheid op de contactmomenten en/of een onvoldoende of onbewezen bijdrage aan het project kan als gevolg hebben dat je als examencijfer de vermelding "Afwezig" krijgt.

## Werk- en leeraanwijzingen

Let erop dat de opgave dit jaar een stuk uitdagender is dan vorig jaar. Waar tijdens System Engineering Lab elke deelopdracht min of meer onafhankelijk van elkaar uit te werken was, moeten de individuele componenten van deze opdracht (netwerkapparatuur en -services) als geheel samenwerken. Het integreren van deze componenten zorgt voor extra complexiteit en maakt ook dat je van elkaars werk afhankelijk bent om het geheel tot een goed einde te brengen.

Werk dus regelmatig aan het project en plan ook vaste momenten in wanneer je aan het project werkt. Spreek ook onderling binnen het team af om regelmatig te overleggen en samen te werken. Je kan op de campus of bv. via Microsoft Teams overlegmomenten inplannen.

De begeleiders rekenen erop dat je intussen voldoende maturiteit hebt om je ook nu al, tijdens het project, op een professionele manier te gedragen.

Daaronder verstaan we onder andere:

- Dat je je respectvol gedraagt ten opzichte van teamleden en begeleiders.
- Dat je zorg draagt voor het dure materiaal dat je ter beschikking krijgt voor het project.
- Een goede werkethiek: presteer de nodige uren en lever een tastbare bijdrage aan het teamwerk.
- Het opnemen van je verantwoordelijkheid voor jouw taken.
- Dat je initiatief neemt i.p.v. te wachten tot iemand je zegt wat je moet doen.
- Dat je niet op je lauweren gaat rusten als je deelopdracht "lichter" blijkt dan die van andere teamleden, maar dat je proactief bespreekt met het team of de begeleiders wat je nog meer kan doen.
- Dat je je bijdrage regelmatig commit op de team-repository. Niet enkel tijdens de contactmomenten, maar **telkens je aan het project werkt**. Als je bijvoorbeeld niet aanwezig kan zijn op een contactmoment, kunnen je teamleden toch gebruik maken van jouw werk.
- Open communicatie: bijvoorbeeld, als je afwezig bent op een contactmoment, dan laat je dit weten aan je teamleden zodat zij dit kunnen opvangen. Of als je de afgelopen week weinig of geen resultaten behaald hebt, dan kom je daarvoor uit en vraag je zo nodig hulp.

### Communicatie en bedrijfscultuur

Alle technologische vooruitgang ten spijt, blijft de belangrijkste uitdaging bij de uitvoering van grote projecten nog altijd communicatie en bedrijfscultuur.

In dit project werken we samen in grotere en verspreide teams. Een goede, open communicatie is daarbij essentieel. Het is de verantwoordelijkheid van ons allen om ervoor te zorgen dat niemand reden heeft om zich uitgesloten of onvoldoende geïnformeerd te voelen.

Enkele richtlijnen:

- Maak doelmatig gebruik van de opgelegde tools (ihb Github en JIRA) om onderling en met de begeleiders te communiceren.
- Als je mondeling afspraken maakt met teamleden of begeleiders, maak dan onmiddellijk een verslag dat gepubliceerd wordt voor heel het team. In het bijzonder: van de wekelijkse intervisiegesprekken wordt er telkens een verslag gemaakt door één van de teamleden en zo snel mogelijk gepubliceerd op de team-repo.
- Gebruik zoveel mogelijk elektronische vormen van communicatie, zodat teamleden op een andere locatie de kans hebben om dit mee te volgen, of op zijn minst toegang hebben tot de neerslag ervan.

Onder "bedrijfscultuur" verstaan we de manier waarop mensen binnen een organisatie (werknemers, leidinggevenden, klanten, ...) met elkaar omgaan. Dit is bepalend voor de sfeer en het welbevinden van alle teamleden. Wij willen ernaar streven naar een aangename werksfeer waarin we elkaar motiveren om te excelleren.

- We behandelen elkaar met respect, ook al zijn we het niet met elkaar eens.
- Personen worden niet met de vinger gewezen als er iets fout gaat. Fouten of problemen zien we als een opportuniteit om ervaring op te doen en van elkaar te leren. We steken geen energie in het afschuiven van schuld of verantwoordelijkheid, maar zoeken naar manieren om dit in de toekomst te vermijden.
- Geef elkaar ook de ruimte om een bijdrage te leveren aan het geheel. Teamleden die technisch sterker staan mogen de anderen gerust helpen, maar moeten het niet overnemen. Wees een mentor voor je teamgenoten, geen pletwals.

## Studiebegeleiding

Tijdens het semester worden jullie begeleid door de lectoren van de andere opleidingsonderdelen binnen het keuzepakket (Computer Networks, Linux en Windows Server) en leerlijn Grow. Zij nemen de rol aan van **opdrachtgevers** en geven inhoudelijke, technische begeleiding en coachen jullie eveneens in teamwerk en projectmanagement.

### Contactinfo begeleiders

De begeleidende lectoren System Engineering Project:

- Technische begeleiding:
  - [Bert Van Vreckem](mailto:bert.vanvreckem@hogent.be): vaktitularis, begeleider Aalst
  - [Jeroen Courtens](mailto:jeroen.courtens@hogent.be)
  - [Alexander Veldeman](mailto:alexander.veldeman@hogent.be)
  - [Andy Van Maele](mailto:andy.vanmaele@hogent.be): begeleider afstandsleren
- Begeleiding Analyse:
  - [Chloé De Leenheer](mailto:chloe.deleenheer@hogent.be)

### Begeleiding reguliere studenten

Je maakt deel uit van een projectgroep van maximaal 5 leden.

Je bent *minstens* een halve dag per week met jouw groep aanwezig op de campus om aan het project te werken en om deel te nemen aan de intervisiegesprekken (zie hieronder). Je wordt ook buiten deze contactmomenten verondersteld om aan het project te werken!

### Begeleiding afstandsleren

Studenten afstandsleren vormen aparte teams (dus niet gemengd met reguliere studenten).

De begeleider spreekt met jullie af om op regelmatige basis online Teams-meetings in te plannen.

### Intervisiegesprekken

Wekelijks is er een intervisiegesprek waar de teams hun vooruitgang bespreken, zowel op vlak van het product als het proces. Je kan een afspraak maken bij een van de begeleiders, naargelang hun expertise. Jouw team wordt dus niet elke week door dezelfde begeleider opgevolgd!

**Het team neemt het initiatief**, spreekt een van de begeleiders aan, bepaalt de agenda en is verantwoordelijk voor de notulen. Alle teamleden stellen hun individuele bijdrage van de afgelopen periode voor (aan de hand van het JIRA kanban-bord), welke resultaten geboekt werden, welke problemen ze tegenkwamen, ... Het team stelt ook doelen voor de komende sprint en verdeelt de taken evenredig.

De begeleiders adviseren en kunnen door de studenten geconsulteerd worden bij problemen. Dit is een verschil met het vorige project, waar de begeleiders het gesprek grotendeels leidden.

De begeleiders observeren in eerste instantie en pikken in waar nodig of op vraag van de studenten. Tijdens de intervisiegesprekken bespreekt het team wat er de afgelopen week is gerealiseerd en maakt afspraken voor de komende periode. Reflecteer hier ook over. Wat ging moeilijk? Wat hebben jullie geleerd uit de opgedane ervaring? Waar zijn nog problemen mee en hoe ga je die aanpakken? Kan de werking van het team nog verbeterd worden? ... .

## Planning

De planning over het semester ziet er als volgt uit:

### Week 1

Gezamenlijke kick-off voor studenten van campus Aalst en Gent.

- Toelichting opgave
- Toelichting organisatie door de begeleiders
- Toelichting gebruik van JIRA voor projectmanagement
- Inschrijven in groepen

### Vóór contactmoment week 2

- definitieve verdeling in groepen
- deeltaken definiëren en verdelen onder de teamleden;
- opzetten werkomgeving;
  - GitHub: team repo;
  - kanban bord (Jira, gekoppeld aan team repo);
  - persoonlijke timesheet (via tijdsregistratie in Jira);
- starten met werken aan taken: info verzamelen, ... ;
- weekverslagen aanvullen;
  - timesheet;
  - gerealiseerde taken;
  - vragen voor begeleiders (over opgave, technische moeilijkheden, inhoud studiewijzer, organisatie, ...);
  - planning voor volgende periode (= een week);

### Week 2

- eerste intervisiegesprek:
  - Heeft iedereen voldoende informatie over requirements?
  - Stel zo nodig vragen aan de begeleiders over onduidelijkheden in de opgave.
  - Maak afspraken over het gebruik van de "project management tools": Microsoft Teams, GitHub issues, kanban bord, Git (branches?, PRs?, trunk based?).
- Technische documentatie opstarten: overzicht netwerk, IP-adrestabel, afbeelding netwerkstructuur, algemene structuur, ...

### Week 3
- Roadmap (visueel overzicht van de 12 weken planning van het project) is opgesteld.

### Week 3 t/m 12: tussentijdse sprints

Tussen contactmomenten door:

- Individueel werken aan eigen taken.
- Logboek en weekverslag consequent bijhouden (realisaties, tijdregistratie, planning, vragen).

Wekelijks tijdens contactmomenten:

- Team stand-up: overloop onderling jullie taken en de voortgang, signaleer problemen, bereid het intervisiegesprek voor.
- Intervisiegesprekken met begeleiders.
- Maak afspraken met elkaar waar nodig, zowel op technisch vlak als organisatorisch. Elke student wordt aangemoedigd om verbeteringen voor te stellen in de organisatie van het team. Bespreek dit onderling en/of met de begeleiders.
- Help elkaar met technische problemen.
- Neem nieuwe uitbreidingstaken op indien alles afgewerkt is (in samenspraak met het team en/of begeleiders).
- **Begeleiders kunnen ten allen tijde nieuwe taken en/of gewenste functionaliteiten toevoegen/wijzigen aan de opdracht.**

### Week 4: Eerste peer-evaluatie

Met de tool BuddyCheck beoordeel je de bijdrage van jezelf en je teamleden aan het geheel van het project. Tijdens de intervisiegesprekken wordt dit besproken. Als er pijnpunten naar boven komen, zoeken we samen naar een oplossing.

De resultaten van de peer-evaluaties zijn elementen die meegenomen worden in de eindbeoordeling.

:exclamation: Het is belangrijk om de peer-evaluatie eerlijk en constructief in te vullen. Als je vindt dat een teamlid bijvoorbeeld onvoldoende bijdraagt, of ook omgekeerd zich te dominant opstelt, dan is het belangrijk om dit ook tijdig aan te kaarten. Je hebt misschien de neiging om elkaar in eerste instantie krediet te geven om de sfeer niet te verzieken, maar het is beter om een moeilijke conversatie vroeg genoeg te voeren dan te wachten tot het te laat is! De betrokken student krijgt op deze manier ook ruim de kans om zijn of haar gedrag bij te sturen.

### Week 6: Trial run basisopstelling

Zet de basisopstelling op *from scratch*. Identificeer problemen en maak de nodige JIRA tickets aan om deze tegen volgende week aan te pakken en wijs deze toe aan teamleden.

### Week 7: Oplevering basisopstelling

De basisopstelling moet *from scratch* opgezet worden binnen een vooraf opgelegde tijdspanne. De tijd is beperkt dus bereid dit goed voor. Dit is een onderdeel van de evaluatie!

### Week 8: Tweede peer-evaluatie

### Week 10: verlofdag

Geen contactmoment voor reguliere studenten (1 mei)

### Week 11: trial run finale oplevering

Zoals W6, maar nu met de volledige opstelling.

### Week 12: finale oplevering + peer-evaluatie

Op het einde van het semester demonstreren jullie het resultaat. Toon aan dat jullie het gehele netwerk volledig geautomatiseerd en *from scratch* kunnen opzetten. 

Je vult ook de derde peer-evaluatie in.

Afspraken ivm praktische planning wordt via Chamilo gecommuniceerd. Voor studenten afstandsleren wordt er in onderling overleg een moment afgesproken.

## Evaluatie

Dit opleidingsonderdeel wordt volledig beoordeeld op basis van permanente evaluatie, zowel in de eerste als de tweede examenkans.

### Dossier

De evaluatie is voor een belangrijk deel gebaseerd op basis van het projectdossier. Dit bestaat voor elke projectteam uit de **GitHub** repository die het eindproduct en bijhorende technische documentatie bevat, en ook de weekverslagen en rapporten over tijdregistratie. Ook alle informatie rond de projectwerking die in **JIRA** bijgehouden wordt (kanban-bord en tijdregistratie) wordt als onderdeel van het dossier beschouwd.

:exclamation: **Let op!** Aan het einde van het academiejaar worden alle repositories verwijderd. Als je jullie code voor later wil bijhouden, moet je dus zelf tijdig voor een back-up zorgen.

### Tijdsbesteding

Eén van de competenties die we bij het project willen bijbrengen is het bewust worden van je **tijdgebruik**. Jullie hebben al ondervonden dat inschatten hoeveel tijd je aan een taak besteedt niet makkelijk is. Bovendien is het in veel bedrijven gebruikelijk dat je aan je leidinggevende rapporteert over hoe je je tijd gebruikt. Dit kan al eenvoudig door elke dag consequent te noteren wat je doet voor het project en voor hoe lang. Er bestaan ook specifieke tools voor het bijhouden van timesheets en het maken van overzichten. Spreek onderling en met de begeleider voor Analyse af op welke manier jullie dit doen en welke tool(s) jullie zullen gebruiken.

Aan het einde van het project moet je in **totaal 200 werkuren** kunnen inbrengen, wat de totale begrote studietijd is volgens de studiefiche. Verdeeld over 12 weken komt dat op ongeveer 17 uur per week. Dat omvat zowel de tijd van alle contactmomenten opgeteld (incl. de kick-off!), als de tijd die je daarbuiten hebt gespendeerd aan het project (info opzoeken, individueel werken aan de opdracht, teamoverleg buiten de contactmomenten, ... ).

### Eerste examenkans

Het examencijfer is opgebouwd uit volgende componenten:

- 70% Eindproduct en resultaat
- 30% Observatie van functioneren van de student

De begeleiders beoordelen in onderling overleg enerzijds de teams als geheel en anderzijds de individuele teamleden. Ze gebruiken hiervoor een evaluatiekaart gebaseerd op rubrics. Rubrics zijn een evaluatiesysteem waar je volgens verschillende categorieën en aan de hand van duidelijk beschreven indicatoren beoordeeld wordt op de mate waarin je de beoogde leerresultaten verworven hebt. De begeleiders beoordelen voor elke categorie welk niveau je behaald hebt. Voor enkele beoordelingscriteria **moet** elke student **individueel** kunnen aantonen dat zij of hij aan de verwachtingen voldoet om te kunnen slagen. Dewelke dit zijn is aangegeven in de evaluatiekaart. Manieren om de eigen bijdrage aan te tonen zijn bijvoorbeeld de opgeleverde code en documentatie (na te gaan via historiek van het versiebeheersysteem), verslagen van de wekelijkse opvolgingsgesprekken, je weekverslagen of observatie door de begeleiders tijdens de evaluatiemomenten.

Aan de hand van een rekenregel worden de beoordelingen voor alle criteria omgezet in een examencijfer. De evaluatiekaart met alle criteria en indicatoren, en rekenregels om het examencijfer te bepalen zal worden gepubliceerd op Chamilo.

Studenten die **onvoldoende betrokkenheid** vertonen bij het projectwerk, zullen uitgenodigd worden tot een individueel functioneringsgesprek. De lectoren kunnen hier het initiatief toe nemen, maar studenten kunnen ook melden als een teamlid onvoldoende bijdraagt tot het slagen van het project (bv. via de peer-evaluatie).

Indien de student afwezig is op het functioneringsgesprek, of als na het gesprek blijkt dat diens gedrag niet significant is verbeterd, dan krijgt de betrokken student als quotering "afwezig" voor de eerste examenkans. Onder een gebrek aan betrokkenheid verstaan we onder andere:

- Niet consequent bijhouden van weekverslagen en tijdregistratie, zelfs na herhaaldelijke feedback hierover door de begeleiders.
- Structureel onvoldoende werkuren registreren.
- Niet kunnen aantonen een significante bijdrage geleverd te hebben aan het project.
- Niet kunnen aantonen dat geregistreerde werkuren ook tot een tastbaar resultaat geleid hebben.
- Meermaals ongewettigd afwezig zijn op de contactmomenten, zonder het team of de begeleiders te verwittigen.
- Niet nakomen van afspraken en beloftes naar de rest van het team of de begeleiders toe.

### Tweede examenkans

Meer informatie over praktische afspraken en de opdracht voor de tweede examenkans kan je vinden in [EP3-praktisch.md](EP3-praktisch.md).

Het examencijfer is ook in de tweede zittijd opgebouwd uit:

- 70% Eindproduct en resultaat
- 30% Observatie van functioneren van de student

Omdat het onderdeel *Observatie van functioneren van de student* niet beoordeeld kan worden in de tweede examenkans, wordt voor deze criteria de beoordeling van de eerste examenkans ongewijzigd overgenomen (hetzij een cijfer, hetzij de vermelding *Afwezig*).

### Inhaalkansen bij gewettigde afwezigheid

De evaluatiemomenten zijn een groepsgebeuren en de opdracht is geïntegreerd. Het resultaat van je werk individueel tonen is niet mogelijk omdat het afhangt van het werk van het gehele team.

Daarom is het praktisch gezien ook onmogelijk om een inhaalkans te organiseren voor studenten die gewettigd afwezig zijn op een evaluatiemoment.

Een student die tijdens het semester aangetoond heeft de beoogde leerresultaten behaald te hebben, kan in dat geval wel geëvalueerd worden op basis van observatie tijdens de intervisiegesprekken en de schriftelijke neerslag van hun bijdrage. Bij de finale oplevering moeten de componenten waarvoor deze student de verantwoordelijkheid heeft opgenomen kunnen opgezet en gedemonstreerd worden door de andere teamleden.
